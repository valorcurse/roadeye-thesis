\hoofdstuk{Inleiding}

De inleiding bevat informatie die de lezer moet weten om de rest van
het verslag te kunnen lezen. Het is niet goed als de lezer pas
halverwege het verslag er achter komt waar het over gaat. De inleiding
bevat daarom het doel en de context van de afstudeeropdracht en -- in
bijzondere gevallen -- de opzet van het verslag.


Het doel van de afstudeeropdracht betreft het maken\footnote{Maken in
brede zin, dus ook het ontwerpen.} van een product of het leveren van
een dienst of het uitvoeren van een onderzoek of een combinatie
daarvan. Het doel wordt ook duidelijker als de problematiek die tot de
opdracht geleid heeft, wordt beschreven. Zonder beschrijving van de
opdracht en de achtergrond van de opdracht is het doel onbekend en is
de rest van het verslag onduidelijk.


Het aansluitende hoofdverslag bevat het verhaal van functionele en
architectonische keuzes en de onderbouwingen daarvan. De keuzes die
gemaakt zijn, kunnen alleen verklaard worden als er sprake is van een
context en doel. Zij bepalen direct of indirect de eisen die aan de
functionaliteit, de ergonomie, de prestatie, de veiligheidsrisico's en
de bedrijfszekerheid gesteld moeten worden.  De context is dus het
maaiveld waarop de keuzes worden onderbouwd. Dit maaiveld mag niet te
klein, maar ook niet te groot zijn.


Uitleg over de opzet van het verslag in de inleiding is noodzakelijk
als de inhoudsopgave ontbreekt en als het project een ingewikkelde
structuur heeft, bijvoorbeeld een combinatie van deelprojecten met
ontwerp- en onderzoeksactiviteiten. Je zou dan kunnen aangeven waarom
bepaalde zaken in de bijlagen geplaatst zijn. In het algemeen is een
ingewikkelde structuur lastig te overzien en wordt een
rechttoe-rechtaan verhaal beter begrepen. Plaats om die reden alles
wat de leesbaarheid verlaagt maar wel noodzakelijk is voor de
onderbouwing en de bewijsvoering in de bijlagen.

